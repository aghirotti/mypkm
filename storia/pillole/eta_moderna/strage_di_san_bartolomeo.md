---
alias: La strage di S. Bartolomeo
---

-   Per quasi 40 anni, dal 1560 al 1598, la Francia fu teatro di ripetuti scontri di carattere religioso. I protestanti, con l'aiuto di truppe, soldi e armi luterane e anglicane, devastavano e saccheggiavano a più riprese le regioni centro meridionali della Francia, radendo al suolo centinaia di villaggi, chiese e monasteri.
-   Nel 1560 la regina di Francia Caterina de Medici e suo figlio Francesco cercarono di risolvere la questione per via diplomatica ma i calvinisti francesi (gli ugonotti dal tedesco “Eidgenossen”, confederati) interpretarono la mossa come una prova di debolezza e, mobilitatisi militarmente, tentarono di occupare Lione. Il giovane Francesco II reagì con durezza ma poco dopo, nel 1560, morì. Nel 1562 ci fu l’uccisione di circa 23 ugonotti a Wassy ad opera della potente famiglia dei Guisa.
-   Caterina, reggente dell'altro figlio, Carlo IX, nel tentativo di riportare la pace, si fece fautrice di una certa tolleranza religiosa che servì a calmare gli animi per qualche tempo. Ma i contrasti tra le parti, mai completamente sopiti, ripresero nel 1567 quando gli ugonotti nella notte di San Michele, tra il 29 e il 30 settembre del 1567, a Nimes, uccisero decine di cattolici.
-   A parere della studiosa statunitense Barbara B. Diefendorf, quelle violenze sarebbero da considerarsi, ridotta nelle dimensioni ed a parti invertite, un'anticipazione della notte di San Bartolomeo. Quest’ultima si inquadra come una delle pagine più terribili delle guerre di religione che, come detto, divennero particolarmente virulente a causa di uno scontro all’interno dello Stato.
-   Si fronteggiavano un principio politico di governo ispirato alla tolleranza e al ’pluralismo’ religioso e un principio opposto, più ortodosso. Un gruppo di nobili guidati dal duca di Guisa, dal fratello cardinale e dalla famiglia Montmorency, strettamente legati alla Chiesa e alla cattolicissima Spagna, erano fautori della repressione spietata dei protestanti calvinisti, che si riconoscevano in gruppo di nobili guidati dal principe di Condé, da Antonio di Borbone, re di Navarra e dal prestigioso ammiraglio Gaspard de Coligny. Caterina de’ Medici, prendendo atto della grande diffusione del protestantesimo anche nella classi più povere, nell’ agosto 1570 sottoscrisse un accordo con gli ugonotti in base al quale il governo cattolico lasciava a loro il controllo politico, l’ autonomia religiosa e la libertà di culto in quattro grandi regioni della Francia: La Rochelle, Cognac, Montauban e La Charité-sur-Loire.
-   Tuttavia ella temeva l’influenza del capo ugonotto Gaspard de Coligny che avrebbe potuto indurre Carlo IX ad appoggiare la ribellione anti spagnola dei Paesi Bassi, in funzione anticattolica e quindi contro l’indirizzo filo spagnolo della regina. Oltretutto i calvinisti potevano contare sull'appoggio militare del principe Guglielmo dOrange, di Elisabetta I dInghilterra e del duca Wolfgang di Baviera, che nel 1569 decise di invadere la Borgogna con circa quindicimila mercenari. L’eresia ugonotta andava quindi spazzata via prima che fosse stato troppo tardi. Fu così ordito il complotto, artefici principali la regina ed il duca di Guisa. Questi armò i sicari che pugnalarono, ai primi d’ agosto 1572, l’ ammiraglio de Coligny, senza tuttavia riuscire ad ucciderlo.
-   Non soddisfatti progettarono qualcosa di più grande. La notte di San Bartolomeo, tra il 23 ed il 24 agosto 1572, erano convenuti a Parigi i nobili protestanti per il matrimonio, nel nome di un'auspicata concordia religiosa, tra il figlio di Antonio di Borbone e la figlia di Caterina, Margherita di Valois. Quale occasione migliore per ordinare un massacro? Per tutta la notte ci fu una spietata caccia all’ uomo con migliaia di protestanti passati a fil di spada. Coligny, a letto per le ferite del precedente attentato, fu gettato dalla finestra e fatto a pezzi. Passeranno ancora ventisei anni e l’ assassinio, per mano di un monaco, del re Enrico III di idee protestanti, perché un po’ di pace potesse tornare in quel tragico fine secolo di Francia.
-   Ma la tolleranza religiosa fu a lungo un sogno proibito. Si narra che un suo grande assertore, Voltaire, sentiva, ogni 24 agosto, l’ incubo della strage notturna del 1572 e trascorreva quella notte con gli occhi aperti nell’ insonnia. Nel 1997, in occasione di un suo viaggio in Francia, Papa Giovanni Paolo II ha chiesto perdono a nome della chiesa per la strage del 1572.